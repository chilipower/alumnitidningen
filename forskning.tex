\begin{news}{3}{Forskning på LiU}{Noggrann detektion av
    proteinstrukturer hoppas kunna bidra till kampen mot malaria.}{}{}


Alumniutskottet har pratat med Patrik Lundström som är universitetslektor vid
institutionen för fysik, kemi och biologi (IFM) vid Linköpings universitet.
Där leder han en forskningsgrupp som består av en postdoc, två doktorander
och exjobbare. För tillfället deltar en masterstudent och två
kandidatstudenter i forskningsgruppen.

Det som ligger till grund för två av gruppens huvudsakliga projekt är studier
kring \emph{kinaser}, med fokus på deras dynamik. Det är bland annat
dynamiken vid uppveckning, ligandbindning och hastigheter som studeras,
vilket är betydande för proteiners funktion.

För att studera dynamiken hos kinaser tillämpas i huvudsak \emph{NMR},
kärnmagnetisk resonansspektroskopi. Med denna metod fås fingertryck av
proteinet, till exempel om det är uppveckat eller ouppveckat. Vid uppföljning
av experimentet kan samma slags experiment utföras nästa vecka för att se om
proteinet har förändrats.

Ett annat sätt som NMR används är vid tillordning av proteinet, då varje
enskild NMR-signal kopplas till en viss atom. Genom att studera var topparna
ligger i spektrumet fås även kunskap om proteinets struktur.

\image{img/forskning_protein.png}{Strukturen för proteinet EphB2 som
  Patriks forskningsgrupp undersöker i ett av sina projekt.}

I ett av projekten arbetar gruppen med kinaset \emph{EphB2}. Proteinet är
väsentligt för att nervceller ska hitta rätt under fosterutveckling samt för
tillväxten av blodkärl. Om proteinet inte fungerar som det ska kan det leda
till cancer och alzheimers sjukdom vilket gör det till ett högaktuellt
forskningsområde.

Det andra projektet fokuserar på \emph{malaria} som är en allvarlig och i
många fall dödlig sjukdom som tar livet av ungefär en halv miljon människor
om året; mestadels barn. Sjukdomen orsakas av parasiter av släktet \emph
{Plasmodium} som sprids via blodsugande myggor.

När en mygga suger blod hamnar parasiten i människans blodomlopp. Dessa tar
sig vidare till levern där dotterceller börjar produceras vilka därefter
släpps ut i blodet där de tar sig in i blodkroppar. Väl inne bryter de ner
hemoglobinet för att kunna tillgodogöra sig näringen vilket i slutändan
förstör blodkropparna. Som följd av detta börjar den infekterade lida av
anemi och andra åkommor som feber, frossa och illamående.

\image{img/forskning_oversikt.jpg}{Livscykel för malariaparasiten.}


Projektet lägger fokus på att karaktärisera ett kalciumberoende proteinkinas
kallat \emph{CDPK3} som förekommer hos malariaparasiten. Det är dessa kinaser
som ansvarar för en del nyckelmoment i malariaprocessen.
För båda projekten är det långsiktiga målet främst en biologisk
frågeställning där fokus ligger på att exempelvis hitta en molekyl som kan
utgöra en del av läkemedelsutvecklingen. För malariaprojektet hoppas 
projektgruppen på att kunna utveckla en inhibitor till CDPK3, vilket därmed
skulle kunna leda till utveckling av ett funktionellt läkemedel.

Projektet med EphB2 har pågått i några år och resultaten har visat roliga
saker om hur kinaset skulle kunna fungera. Till exempel bildar den aktiva
formen av kinasddomänen \emph{dimerer}, vilket kan ha stor betydelse för hur
vidare signalering sker. Projektgruppen har även hittills funnit en hel del
spännande egenskaper hos malariaproteinet, bland annat att det växlar mellan
två olika olika strukturer ungefär tusen gånger varje sekund. De har goda
förhoppningar om att kunna publicera resultat inom en snar framtid.

Patrik påbörjade sin resa i Lund där han studerade till civilingenjör i
kemiteknik. Efter detta fortsatte han på Biomedicinska forskarskolan trots
att han egentligen hade en mer fysikalisk inriktning. Där deltog han i tre
projekt varav ett av dem utfördes på avdelningen för molekylärmedicin i
genterapi. I projektet undersöktes blodbindning hos transgena möss, vilket
han tyckte var intressant och han fick senare en doktorandtjänst vid samma
avdelning.

Efter två år som doktorand på avdelningen för molekylärmedicin i
genterapi kände Patrik att han inte hade hamnat rätt. Han valde därför att
istället söka sig till fysikalisk kemi där han doktorerade i fem år. Under
dessa år arbetade han med metodutveckling av NMR. När han 2005 var klar med
sin doktorandtjänst fick han en postdoc tjänst i Toronto där han
huvudsakligen arbetade med utveckling av metoder för att strukturbestämma
osynliga tillstånd av proteiner, det vill säga de strukturer som proteiner
oftast inte befinner sig i.

År 2009 fick Patrik en FOASS tjänst vid IFM och startade sin
forskargrupp. Sedan 2 år tillbaka har Patrik Lundström idag fast
anställning och pågående forskning.

\end{news}
